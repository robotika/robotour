Robotour - robotika.cz outdoor delivery challenge
verze 3 (2016-05-04)

Cíl soutěže

Cílem soutěže Robotour je podpořit vývoj robotů schopných dopravit vás třeba
ráno do práce nebo vám přivézt stavební materiál, co jste si právě objednali v
online obchodě. Cesta k takovému cíli nebude ani jednoduchá ani krátká, ale
věříme, že výsledek bude stát za to.

Pravidla

Úkol

Úkolem robotů je v zadaném časovém limitu 1h dopravit náklad do cíle vzdáleného
až 1km a vrátit se zpět na start. Roboti musí být plně samostatní, nesjíždět z
cesty a správně se rozhodovat na křižovatkách podle zadané mapy. Místo startu i
místo cíle bude pro všechny roboty stejné.

Mapa

Roboti mohou používat pouze Open Street Map. Cokoliv co je verifikovatelné a je
popsané mapovými prvky je možné použít týmy pro úpravu mapy soutěžního
prostoru.

Roboti

Tým může nasadit pouze jednoho robota. Robot musí mít EMERGENCY STOP tlačítko,
které robota zastaví. Tlačítko musí být snadno přístupné, červené a musí být
pevnou součástí robota (aka Big Red Switch), aby se v případě hrozícího
nebezpečí dalo snadno stisknout.  Minimální velikost tlačítka je definované
vepsanou kružnicí o průměru 2cm. S robotem musí být možnost snadno manipulovat:
libovolné dvě dospělé osoby ho mohou odnést několik desítek metrů. Je zároveň
definovaná minimální velikost — na robotovi musí být během celé soutěže umístěn
plný 5l pivní soudek (výjimkou je automatická nakládka a vykládka, viz níže).

Vyjetí z cesty

Je dovoleno se pohybovat pouze po parkových cestičkách. Pokud robot sjede z
cesty, aktuální pokus pro něj končí. O jeho včasné odklizení se musí postarat
soutěžící tým.  

Překážky 

Na trase se mohou nacházet překážky. Kromě překážek
přirozených (lavičky atp.) mohou být na trať umísťovány i překážky umělé. Za
typickou (umělou) překážku se považuje například figurant, papírová krabice od
banánů či jiný robot. Roboti nesmí vejít v kontakt s překážkou. Kontakt s
překážkou znamená ukončení pokusu. Robot může před překážkou zastavit a
vizuálně či zvukově upozornit, že překážka byla detekována. Fakt, že překážka
už není přítomná musí roboti detekovat sami.

Interakce robotů

Situace, kdy rychlejší robot dojede robota pomalejšího, nebude nijak zvláštně
řešena. Rychlejší robot se může k pomalejšímu zachovat například jako k
překážce — tj. objet ho nebo počkat, až odjede sám. Obecně budou respektována
pravidla silničního provozu: přednost zprava, vyhýbání se vpravo, předjíždění
vlevo.

Start

Všichni roboti budou startovat současně na jedné z parkových cest (všichni
stejné).  Startovní oblast pro jeden tým bude mít velikost cca 1.5x1.5 metru.
Startovní oblasti budou umístěny těsně za sebou při jedné straně cesty. V rámci
startovní oblasti může tým umístit robota podle vlastního uvážení. Pořadí
robotů na startu bude určeno výsledky z předešlých kol (lepší robot bude dále
od cíle). V prvním kole bude pozice určena pořadím úspěšné homologace.  Roboti
startují automaticky pomocí vnitřních časovačů. Minutu před startem už nesmí
docházet k žádné interakci s robotem. Roboti, kteří vystartují před oficiálním
startem, budou z daného kola diskvalifikování a získají nula bodů.

Blokování dopravy

Vzhledem k potenciálním dopravním zácpám, na úzkých cestičkách s množstvím
robotů, je zavedeno pravidlo blokování dopravy. Libovolný tým může nařknout
robota jiného týmu, že blokuje dopravu. Od chvíle námitky musí nařčený robot
během jedné minuty opustit oblast definovanou +/- jeden metr z aktuální pozice.
Pokud se mu to nepodaří bude robot zastaven a odstraněn z cesty. V opačném
případě soutěž pokračuje, ale žalující tým dostane napomenutí z falešného
nařčení. Pokud se to bude opakovat 3x, robot žalujícího týmu bude zastaven a
odstraněn z cesty.

Dosažení cíle

Pokud robot dosáhne cílové pozice, je třeba tuto skutečnost nějak indikovat
např.  pomocí zvukového signálu. Rozhodčí pozici označí a robot se autonomně
naviguje zpět na start bez zásahu operátora.

Bodování

Vyhrává tým, jehož robot bude trasu nejlépe zdolávat. Rozhodující je vzdušná
vzdálenost poslední pozice (vyjetí z cesty, kolize či vypršení časového limitu)
k cíli resp. startu, pokud byl cíl dosažen. Tým získává 1 bod za každý metr
směrem k cíli = vzdálenost(start,cíl) -vzdálenost(konečná pozice,cíl). Pokud
robot cíl dosáhl, tak měřená vzdálenost =
2*vzdálenost(start,cíl)-vzdálenost(označená pozice,cíl)-vzdálenost(konečná
pozice,start). V daném kole tedy robot může získat nejvýše počet bodů roven
dvojnásobku vzdušné vzdálenosti start-cíl.

Organizace

Soutěž bude mít 4+1 kola. Pro každé kolo bude vybrán jiný start a cíl. Vybraný
cíl bude oznámen 10 minut před startem kola. Rychlost v této soutěži nehraje
roli (je shora omezena na 2.5m/s). Do celkového výsledku se sčítají body za
všechna kola. Kolo začíná vždy v určený čas a končí po 60 minutách. Robot musí
opustit startovní oblast nejpozději do 10 minut od startu.  Každý tým musí
zajistit jednu osobu znalou pravidel, která bude během soutěžního dne patřit
do týmu rozhodčích.

Homologace

Tým se může zúčastnit soutěže, pokud ukáže, že je schopen získat alespoň jeden
bod. Nutnou podmínkou je projet desetimetrový úsek bez kontaktu s překážkou.
Testována bude startovací procedura (automatický start) a funkčnost EMERGENCY
STOP tlačítka.  Použití tekutin, žíravin, pyrotechnických materiálů a živých
bytostí je zakázáno. Každý robot bude během jízd doprovázen jednou osobou z
týmu, starší 18 let, která je za jeho chování zcela zodpovědná.

Technická dokumentace

Každý tým dodá ke svému robotu (robotům) základní technickou dokumentaci (pro
prezentace, veřejnost a novináře). Vítězné týmy (1. až 3. místo) pak budou
požádány o podrobnější dokumentaci pro webovou prezentaci a tedy zjednodušení
zapojení nováčků do soutěže v následujícím roce.


Automatická nakládka a vykládka (novinka od 2016)

Robot, který v rámci desetiminutového startovního okna dokáže naložit soudek
a následně projede startovní čárou získá extra 50 bodů. Za automatické vyložení
sudu v cíli získá dalších 50 bodů a cestu zpět bude absolvovat bez sudu.

Nově je povolen menší náklad - 500ml plechovky (až 10ks), pokud je robot schopen
jej automaticky naložit. Celkové rozměry robota musí být větší než 5litrový sud,
pro snazší detekci ostatními roboty. Bonus za každou automaticky naloženou a
v cíli automaticky vyloženou plechovku je 5 bodů.

Sud/plechovky musí být 1 minutu před startem položeny na zemi v prostoru
startovního boxu a nesmí se dotýkat robota. Žádné pomůcky (stolečky, podavače a
pod) nejsou povoleny. 10 minut po startu musí být startovní box prázdný.
